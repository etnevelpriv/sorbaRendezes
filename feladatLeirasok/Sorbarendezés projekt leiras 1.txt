"Sorbarendezés" projekt 

A csapatok feladata, hogy a "sorbarendezés" informatikai problémával kapcsolatban készítsenek weboldalt az alábbiak szerint:

A weboldalnak be kell mutatnia öt sorbarendezési algoritmust, amelyben kötelezően szerepelnie kell az egyszerű cserés rendezésnek, a buborék rendezésnek és a gyorsrendezésnek (quick sort). A bemutatott algoritmusokat részletesen el kell magyarázni, nemcsak szövegesen, de beágyazott videó ill. animáció segítségével is szemléltetni kell mindegyik algoritmus működési módját.

Mindegyik bemutatott algoritmus esetében méréseket kell végezni. Véletlenszám generátorral kell generálni az egész szám elemeket. Különböző elemszámok esetében mérni kell a rendezési időt, és el kell tárolni a mért eredményeket, majd Excel dokumentumban grafikonon ábrázolni kell a mérések eredményét. A diagram(oka)t be kell mutatni a weboldalon is, és értelmezni kell azt. 

Fontos, hogy az összehasonlításnál mindig ugyanazon tömbelemek (vagy listaelemek) rendezését mérjük a különböző algoritmusokkal! Minden egyes mérést meg kell ismételni Ötször, és a számtani átlagukat kell az adott méréshez beírni! 

A mérésekkel vizsgálja azt is, hogy van-e különbség a rendezési idő között akkor ha tömbelemeket vagy listaelemeket rendezünk. Ezeket a méréseket is dokumentálja, és diagramon szemléltesse az eredményeket. 

Az összehasonlítás tehát két szálon fut: 
1. Összehasonlítani a különböző rendezési algoritmusok hatékonyságát különböző elemszámok esetén
2. Összehasonlítani a tömbelemek rendezését a listaelemek rendezésével, meg lehet-e állapítani, hogy melyik a hatékonyabb?

Összegzésképpen meg kell állapítani, hogy kis elemszámok ill nagy elemszámok esetén melyik rendezési algoritmust érdemes alkalmazni. Illetve azt is állapítsa meg, hogy tömbelemek vagy listaelemek esetében működik hatékonyabban a rendezés? Indokolni is kell a megállapításokat a mérési eredményekkel!

Beadandó a programok, amelyekkel a rendezések méréseit végezték, a weboldal fájljai és az excel dokumentum a táblázatokkal és a diagramokkal, és a megoldás algoritmusa. A megoldás algoritmusának nem kell folyamatábrának, struktogramnak vagy pszeudókódnak lennie, hanem elegendő az egzakt módon megfogalmazott magyar nyelvi leírása a feladat elkészítési tervének!

Két hétig lehet dolgozni a feladaton, a harmadik héten bemutatás!